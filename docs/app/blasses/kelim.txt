א. שְׁלשָׁה תְּרִיסִין הֵם: תְּרִיס הַכָּפוּף - טָמֵא מִדְרָס; וְשֶׁמְּשַחֲקִין בּוֹ בַּקֻּנְפּוֹן - טָמֵא טְמֵא מֵת; וְדִיצַת הָעַרְבִיִּין - טְהוֹרָה מִכְּלוּם. 
ב. שָׁלשׁ עֲגָלוֹת הֵן: הָעֲשׁוּיָה כְּקַתֶּדְרָא - טְמֵאָה מִדְרָס; כְּמִטָּה - טְמֵאָה טְמֵא מֵת; וְשֶׁל אֲבָנִים - טְהוֹרָה מִכְּלוּם. 
ג. שָׁלשׁ עֲרֵבוֹת הֵן: עֲרֵבָה מִשְּׁנֵי לֹג וְעַד תִּשְׁעָה קַבִּין שֶׁנִּסְדְּקָה - טְמֵאָה מִדְרָס; שְׁלֵמָה - טְמֵאָה טְמֵא מֵת; וְהַבָּאָה בַּמִּדָּה - טְהוֹרָה מִכְּלוּם. 
ד. שָׁלשׁ תֵּבוֹת הֵן: תֵּבָה שֶׁפִּתְחָהּ מִצִּדָּהּ - טְמֵאָה מִדְרָס; מִלְמַעְלָן - טְמֵאָה טְמֵא מֵת; וְהַבָּאָה בַּמִּדָּה - טְהוֹרָה מִכְּלוּם. 
ה. שְׁלשָׁה תַּרְבּוּסִין הֵן: שֶׁל סַפָּרִין - טָמֵא מִדְרָס; שֶׁאוֹכְלִין עָלָיו - טָמֵא טְמֵא מֵת; וְשֶׁל זֵיתִים - טָהוֹר מִכְּלוּם. 
ו. שָׁלשׁ בְּסִיסָיוֹת הֵן: שֶׁלִּפְנֵי הַמִּטָּה, וְשֶׁלִּפְנֵי סוֹפְרִים - טְמֵאָה מִדְרָס; וְשֶׁל דֻּלְפְּקִי - טְמֵאָה טְמֵא מֵת; וְשֶׁל מִגְדָּל - טְהוֹרָה מִכְּלוּם. 
ז. שָׁלשׁ פִּנְקְסָיוֹת הֵן: הָאֱפִיפוֹרִין - טְמֵאָה מִדְרָס; וְשֶׁיֶּשׁ בָּהּ בֵּית קִבּוּל שַׁעֲוָה - טְמֵאָה טְמֵא מֵת; וַחֲלָקָה - טְהוֹרָה מִכְּלוּם. 
ח. שָׁלשׁ מִטּוֹת הֵן: הָעֲשׁוּיָה לִשְׁכִיבָה - טְמֵאָה מִדְרָס; שֶׁל זַגָּגִין - טְמֵאָה טְמֵא מֵת; וְשֶׁל סָרָגִין - טְהוֹרָה מִכְּלוּם. 
ט. שָׁלשׁ מַשְׁפֵּלוֹת הֵן: שֶׁל זֶבֶל - טְמֵאָה מִדְרָס; שֶׁל תֶּבֶן - טְמֵאָה טְמֵא מֵת; וְהַפֻּחְלָץ שֶׁל גְּמַלִּים - טָהוֹר מִכְּלוּם. 
י. שְׁלשָׁה מַפְּצִים הֵן: הֶעָשׁוּי לִישִׁיבָה - טָמֵא מִדְרָס; שֶׁל צַבָּעִין - טָמֵא טְמֵא מֵת; וְשֶׁל גִּתּוֹת - טָהוֹר מִכְּלוּם. 
יא. שָׁלשׁ חֲמָתוֹת וּשְׁלשָׁה תֻּרְמְלִין הֵן: הַמְקַבְּלִים כַּשִּׁעוּר - טְמֵאִין מִדְרָס; וְשֶׁאֵינָן מְקַבְּלִין כַּשִּׁעוּר - טְמֵאִים טְמֵא מֵת; וְשֶׁל עוֹר הַדָּג - טָהוֹר מִכְּלוּם. 
יב. שְׁלשָׁה עוֹרוֹת הֵן: הֶעָשׁוּי לְשָׁטִיחַ - טָמֵא מִדְרָס; לְתַכְרִיךְ הַכֵּלִים - טָמֵא טְמֵא מֵת; וְשֶׁל רְצוּעוֹת וְשֶׁל סַנְדָּלִים - טָהוֹר מִכְּלוּם. 
יג. שְׁלשָׁה סְדִינִין הֵן: הֶעָשׁוּי לִשְׁכִיבָה - טָמֵא מִדְרָס; לְוִילוֹן - טָמֵא טְמֵא מֵת; וְשֶׁל צוּרוֹת - טָהוֹר מִכְּלוּם. 
יד. שָׁלשׁ מִטְפָּחוֹת הֵן: שֶׁל יָדַיִם - טְמֵאָה מִדְרָס; שֶׁל סְפָרִין - טְמֵאָה טְמֵא מֵת; וְשֶׁל תַּכְרִיךְ, וְשֶׁל נִבְלֵי בְּנֵי לֵוִי - טְהוֹרָה מִכְּלוּם. 
טו. שְׁלשָׁה פְרַקְלִינִין הֵן: שֶׁל צָדֵי חַיָּה וָעוֹף - טָמֵא מִדְרָס; שֶׁל חֲגָבִין - טָמֵא טְמֵא מֵת; וְשֶׁל קַיָּצִין - טָהוֹר מִכְּלוּם. 
טז. שָׁלשׁ סְבָכוֹת הֵן: שֶׁל יַלְדָּה - טְמֵאָה טֻמְאַת מִדְרָס; שֶׁל זְקֵנָה - טְמֵאָה טְמֵא מֵת; וְשֶׁל יוֹצֵאת לַחוּץ - טְהוֹרָה מִכְּלוּם. 
יז. שָׁלשׁ קֻפּוֹת הֵן: מְהוּהָה שֶׁטְּלָיָהּ עַל הַבְּרִיָּה - הוֹלְכִין אַחַר הַבְּרִיָּה; קְטַנָּה עַל הַגְּדוֹלָה - הוֹלְכִין אַחַר הַגְּדוֹלָה; הָיוּ שָׁווֹת - הוֹלְכִין אַחַר הַפְּנִימִית. רַבִּי שִׁמְעוֹן אוֹמֵר: כַּף מֹאזְנַיִם שֶׁטְּלָיָהּ עַל שׁוּלֵי הַמֵּחַם: מִבִּפְנִים - טָמֵא, מִבַּחוּץ - טָהוֹר. טְלָיָהּ עַל צִדּוֹ: בֵּין מִבִּפְנִים בֵּין מִבַּחוּץ - טָהוֹר.